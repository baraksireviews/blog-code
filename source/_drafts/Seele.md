---
title: Seele
icon: /images/seele/icon.jpg
date: 02-09-2018
---

את הסקירה הקודמת שלי, על arcblock, סיימתי בנימה קצת פסימית לגביהם, בעקבות כל ה FUD אשר שרר סביבם, וגרם לי אישית לחשוש מהיכולת שלהם לממש את החזון אותו הם מציגים.
למרות זאת, הייתי נחוש למצוא פרויקט תשתיתי עם רעיון בר ביצוע.

הפעם מדובר בפרויקט שנוגע בליבה של הבלוקצ'יין, ומאתגר אותו כמעט מכל זווית כאשר בדרך לשם הוא גורם לי יותר מפעם אחת ללכת ולהתרענן על מושגי ליבה (כמו אלגוריתמי הקונצנזוס השונים). לא סתם הוא מציג את עצמו כ blockchain 4.0.
אסתייג וארשום שזוהי סקירה, ולא מחקר מקיף. כלומר, התעמקתי עד כמה שאפשר, מבלי להכנס למתמטיקה הכבדה, לא מתוך חשש מאפסילונים, אלא דווקא מתוך חוסר בזמן. ומטרת הסקירה אינה לתקוף את האלגוריתם, עבור זה יש אקדמיה.. בסופו של דבר, אני עושה את זה בזמני הפנוי, ובתקופתי באוניברסיטה בלוקצ'יין עוד כנראה היה בתכנונים ולא ממש לימדו אותו שם :)

אז יאללה נתחיל, רק זהירות - מושגים מפחידים בהמשך הדרך.. אנסה לפשט את המושגים במידת האפשר.

## הרעיון - כפי שמוצג ב whitepaper של Seele
בתחילת ה whitepaper, מוצגות הבעיות הקיימות בבלוקצ'יין: חוסר היכולת לגדול לקצבים נדרשים, חוסר היכולת לתמוך במגוון של צרכים עסקיים, וחוסר היכולת להחליף מידע וערך בין רשתות בלוקצ'יין שונות.
בכדי לפתור את הבעיות הללו יש לגעת בליבה של הבלוקצ'יין - באלגוריתם קונצנזוס, בפרוטוקולי אינטרנט להעברת ערך, בשכבות הנמוכות של פרוטוקולי הרשת, באקוסיסטם האפליקטיבי ועוד ועוד.. בקיצור, הבנתם את הרעיון, צריך לשנות הכל מהיסוד.

כחלק מהפתרון Seele מציעים: 

* "אלגוריתם קונצנזוס עצבי" שמגדיל את הסובלנות לשגיאות מ33% ל40% לעומת אלגוריתמי ההסכמה הביזנטיים - מה שפועל הם מציעים זו גישה שונה לבעיית הקונצנזוס. הבקשות הן א-סינכרוניות, ובמקום להסתכל על ההצבעה כבעיה דיסקרטית (שבו כל אחד מצביע 1 או 0) הם מנסים להסתכל עליה כבעיה רציפה. כחלק מהאלגוריתם המוצע ניתן לכייל מספר פרמטרים בכדי להתאים את האלגוריתם לצרכים שונים. לטענתם, עבור רשת עם 100 אלף nodes, הם הצליחו להגיע ל-100 אלף טרנזקציות בשניה, עם זמן אישור טרנזקציה של מספר שניות. ככל שיש יותר nodes, היעילות והביצועים משתפרים.

* גישת Heterogeneous Forest (HF) Network - תחשבו על זה כמו שבטים, שלאט לאט התפתחו למדינות, כאשר לכל מדינה יש אופי, שפה ומאפיניים שונים. המדינות במקרה שלנו הם רשתות הבלוקצ'יין שהתרבו להם במשך הזמן. בגישה של Seele, הגיע הזמן לחבר אותם אחד לשני כאשר כל אחד מהם שומר על המאפיינים והצרכים הפרטיים שלו, ולחבר אותם גם לעולם הקיים במידת הצורך - האינטרנט. 
בגישה המוצעת מדובר בעץ שבראשו נמצא שירות גלובלי בשם ה Meta Chain, אשר מחלחל לחלק שתחתיו "הגדרות" מסוימות שהן משותפות לכולם. תחתיו כמובן נמצאים הענפים, שכל אחד יכול להוות מערכת משל עצמו, ולהיות בלוקצ'יין נפרד עם התנהגות משלו. כאשר בין הבלוקצ'יינס השונים יש הפרדה אשר מאפשרת אבטחה.
הסעיף הזה נשמע קצת מבולגן, גם אצלי, וגם ב whitepaper.. אבל כמובן זהו לא מסמך אקדמי ולכן קשה לצפות להסבר מאוד ברור בכמה פסקאות. ה Meta Chain נשמע כמה שעשוי להיות נקודת כשל יחידה במקרים מסוימים, אבל הפירוט לגביו אינו נרחב מספיק כדי להבין זאת.

* הצעה לפרוטוקולים חדשים עבור העברת ערך - VTP אשר מקביל ל FTP, ו- VHTTP אשר מקביל לHTTP.
כחלק מה VTP - Value Transfer Protocol, נקבל מקבילה ל URI/URL אשר תאפשר כתובות שדומות יותר למה שאנחנו מכירים היום באינטרנט.
הפתרון מוצע בהתבסס על Heterogeneous Forest (HF) Network לדבריהם.
ברור לי, שבכדי לייצר מצב של כתובות ייחודיות, צריך מערכת מרכזית (אשר מקבילה לDNS בעולם האינטרנטי). לא ברור לי האם זה הכרח להיות חלק מה HF Netowrk כדי להנות מהפיצ'ר הזה.. במידה וכן, יש פה ירייה ברגל מכיוון שזה יקשה על אימוץ נרחב.

VHTTP מוזכר כפרוטוקול אשר מאפשר העברת ערך בין הבלוקצ'יינס השונים.

* הצעה לפרוטוקולי תקשורת מבוססי TCP/UDP אשר מותאמים יותר לבלוקצ'יין.
לפי הכתוב, כבר נערכו ניסויים בפרוטוקול החדש, שבו הם הצליחו להעביר קובץ של 1G פי כמה יותר מהר מאשר בTCP. כלומר, הצליחו להשיג ביצועים של UDP עם אמינות של TCP.

* המסמך ממשיך ונוגע בנושאים נוספים - קבצים ועוד חלקי ליבה של הבלוקצ'יין.. אני מודה, כאן קצת נשברתי.

## סיכום ביניים
ברור לי שהבלוקצ'יין כפי שאנו מכירים אותו עוד ישתנה המון בשנים הקרובות. אולי לא ברעיון או במאפיינים הכלליים שלו, אלא בחלקי הליבה. האקדמיה וחברות ענק נכנסות לתחום וזה אומר שאלגוריתמים חדשים עבור קונצנזוס ייחקרו, ניהול קבצים בצורה מבוזרת יעבור עוד מספר סבבים, ופרוטוקולים שיחברו את הבלוקצ'יין לסביבות שאינן מבוססות בלוקצ'יין עוד יקומו (אנשים אוהבים לחשוב שהבלוקצ'יין הוא הפתרון להכל והכל יעבור לבלוקצ'יין, גם הקופה במכולת.. אבל כנראה שזה לא נכון, וכמו כל טכנולוגיה, הבלוקצ'יין ישמש באזורים שהוא מהווה פתרון ומצדיק עלויות).

האם Seele יהווה את הבלוקצ'יין all in one או שיותר נכון לומר, את האינטרנט החדש?
האם רק חלקים ממנו יאומצו בבלוקצ'יינים אחרים? במידה וכן, מה יקרה במצב כזה? מה יעלה בגורל המטבע שלו?
קשה לענות על השאלות האלה, אבל לפי EOS ופרויקטים תשתיתיים אחרים, בטווח המאוד קצר שהם חיים, נראה שהמטבע שלו מיטיב עם המשקיעים. (ואשמח להעמדה על טעותי במקרים שאתם מכירים).

## הצוות
הצוות בכללי מורכב מחוקרים ועמוס בתארים מתקדמים. מרשים מאוד.
* המדען הראשי - Dr. Bi Wei
לפי הביוגרפיה שלו שמצאתי [באתר אחר](https://www.city.ac.uk/people/academics/wei-bi#profile=research), נראה שעוסק בשנים האחרונות בתחום הרפואה. מה שבטוח, בין אם בשנים האחרונות הוא בתחום או לא, מחקר אקדמאי הוא מחקר לכל דבר. לגבי העיסוק שלו בבלוקצ'יין בשנים האחרונות, אשר מוזכר באתר - חיפוש מהיר כמו "dr bi wei blockchain", לא העלה מידע חדש פרט ללינקדאין שלו. מעולם לא יצא לי לחפש רישום פטנטים, אז ויתרתי על הרעיון לבינתיים. ואתר באנגלית עבור China blockchain Consortium לא מצאתי. אז אני מסתפק במידע שמצאתי שהוא מרשים בפני עצמו, ולא במידע שרשום באתר שלא הצלחתי לבסס אותו.
* מומחה מטבע דיגיטלי - Dr. Gong Hui
בעל תואר מתקדם במתמטיקה פיננסית. נראה לי שזה מספק אותי לחלוטין. כחלק מהמחקר שלו עוסק ב - Algorithmic Trading and High Frequency Trading - שזה מעולה.  ראוי רק לציין שבאתר שלו, הפרויקט SEELE מופיע תחת קטגורית advisory.
* Data Analyst - Dr. Nick Smith
פרט לעובדה ששמו נקשר עם תרמית הטלגרם שפגעה בחברה (ארחיב עליה בהמשך), לא ברור לי למה בלינקדאין שלו Seele בכלל לא מוזכרת.. חובבנות? סקאם? משום מה נראה שזה טרנד לשים קישור ללינקדאין של אנשים, מבלי שהם רשומים תחת החברה.. האם הוא מודע לזה שהוא חלק מהחברה? כנראה שכן, כי בוידאו הצהרה לגבי תרמית הטלגרם הוא מופיע בכבודו ובעצמו..
* Data Scientist - Dr. Stephen Gruppetta
עוד אדם אשר לא מזכיר בלינקדאין שלו את החברה. זו כבר תופעה..
* שאר חברי הצוות
פרט לשניים המוזכרים לעיל, כל השאר אכן מזכירים את Seele בצורה כזו או אחרת. מצד שני, למספר חברי צוות אסייתים יש בין 0 ל5 חברים בלינקדאין. מחשיד, אך מצד שני באסיה ובפרט בסין, הפתיחות כלפי חברות אינטרנט מהמערב כמעט ולא קיים (בחסות הממשלה), אז זה יכול להסביר את הנושא.

**נקודה למחשבה:** במהלך בדיקת הצוות, קצת חסרה לי דמות הנהגתית, כזו שנראה שהמיקוד שלה בביזנס יכול להכריע לטובת החברה במצבים קשים, או כזה שיבין את צרכי המשקיעים.

## שותפויות
בגזרת השותפויות מעוררות העניין מופיעות מספר אוניברסיטאות כגון סטנפורד, UCLA. נראה שאלו האוניברסיטאות שבהם הצוות למד/עבד/חקר. קשה למצוא מידע נוסף או הצהרה מאוניברסיטה על שותפות מסוג זו. על כן, או שזה נכון, או שחלק מהמוצר מתבסס על מחקרים אשר נחקרו באוניברסיטאות הללו, ולא בהכרח מעיד על קשר מתמשך.

## כתבות PR
קיימות כמה כתבות. לא נתקלתי במשהו בולט מדי. וכמובן שמאז תרמית הטלגרם עיקר הכתבות בנושא הזה.
חשוב לציין רק שנחשפנו אליהם בשלב מאוד מוקדם, כאשר עוד אין תאריך ל ICO.

## רשתות חברתיות + github
בכלל הרשתות, טביעת הרגל של החברה החלה בחודש האחרון.

## כלכלת מטבע
מזכירים את התמריץ אשר יקבלו ה nodes. שכזכור, ככל שיש במערכת יותר nodes כך הביצועים והיעילות שלה משתפרים.
כרגע, בשלב המוקדם שבו החברה נמצאת עוד אין מידע על כמות מטבעות ופיזורם.

## תרמית הטלגרם
האירוע - האקרים אשר התחזו ל Nick Smith (אשר הזכרנו קודם) ול Seele Support הערימו על אנשים בערוץ והצליחו לגרום להם להעביר אתריום בשווי של כ2 מיליון דולר אליהם.
בהתחלה האירוע הופץ כתרמית שנעשתה על ידי החברה/עובדיה.

קראתי ממספר מקורות את תיאור המקרה. בחלק נאמר שהמתחזים החזיקו בתגית של admin, ובחלק נכתב שהם התחזו לadmins. כך שלא מצאתי קונצנזוס בנושא.
באלו שכן נכתב שהופיעה תגית של admin, נכתב שהמתחזה לניק השיג זאת בעזרת פניה לרבקה אשר האמינה לו שהוא ניק מהצוות ונתנה לו הרשאות admin. רבקה לא מוזכרת כחברת צוות באתר של Seele, על כן, ייתכן והיא עובדת בחברה חיצונית אשר מנהלת עבור Seele את הטלגרם (שזהו  שירות נפוץ מאוד שחברות משתמשות בו בכדי לאפשר זמינות מסביב לשעון ופינוי זמן חברי הצוות לקידום הפרויקט).
לאחר האירוע החברה הוציאה הודעה מסודרת והצהרות בוידאו בנושא ונראה שהם עושים כל שביכולתם לטפל באירוע, [במדיום שלהם](https://medium.com/seeletech/seele-s-statement-bc5371784ad4) מופיעה ההצהרה המלאה.

## המסקנה (שלי בלבד)
מבחינת הרעיון - שאפתני מאוד.
עם זאת, כנראה נחוץ לעסוק בקרביים של הבלוקצ'יין אם רוצים לאפשר תמיכה בכמות טרנזקציות מאסיבית.
פתרון שמגיע כדי להחליף את כל הקיים הוא קצת בעייתי לדעתי. הייתי מעדיף פתרון שמשתלב בקיים. אך התחום כולו עוד בחיתולים, וכולם רוצים להיות הבלוקצ'יין הבא.
בעבר חשבתי שאתריום הוא הבלוקצ'יין הבא, אך כבר יש לי ספקות בנושא. ואולי בעצם אין מנצח יחיד, אלא צריך הרבה בלוקצ'יינים שכל אחד טוב יותר במשהו ספציפי?

כך או כך, נשמע שיש פה בסיס לבלוקצ'יין שפותר בעיות קיימות ואולי אף מביא את הבלוקצ'יין ל Enterprise Level. (שזה קצת ראש בראש עם EEA של אתריום, שחברות בו לא מעט חברות).

מבחינת התרמית - קודם כל, עובדה כללית - [מחקרים מראים שמעל 10% מכספים שגויסו בICO, נגנבו](https://www.reuters.com/article/us-ico-ernst-young/more-than-10-percent-of-3-7-billion-raised-in-icos-has-been-stolen-ernst-young-idUSKBN1FB1MZ).
האם זה מנחם? ברור שלא! במידה ואכן המתחזים קיבלו תגית admin, זו חובבנות מאוד גדולה של החברה האחראית לכך.
ומה זה בכל זאת אומר? שתרמיות כאלה היו ויהיו עוד הרבה, וחלק מהשירותים הטובים ביותר שאתם משתמשים בהם בתחום הקריפטו, גם כן נפלו לתרמיות.
השאלה הגדולה היא - מה החברה תעשה בעקבות זה - תיפול או תתחזק.

מבחינתי, אני מתכנן להשאיר את החברה הזו בתודעה שלי, לעקוב, לבחון את ההתנהלות בנושא התרמית, ביחד עם תשומת לב לניהול ולחוסרי ההנהגה בחברה שהזכרנו קודם.
במידה והם יתנהלו בצורה הגיונית, זו יכולה להיות נקודת מפנה שתועיל לחברה.
מה גם שהתרמית ארעה בשלב כל כך מוקדם, שעדיין ניתן לחכות ולראות איך המשקיעים יגיבו לחברה בבוא היום כשפרטים נוספים על הICO ייצאו.

בשאר הגזרות - כדאי לחכות לפרטים נוספים על המטבע. לשים לב אם נכנסות שותפויות מעניינות והמרקטינג מתחיל לתת את אותותיו באזורי הPR.

לחובבי איאן באלינה - ראיתי שהוא הזכיר את התרמית וכתב שהוא ממשיך הלאה לחברה הבאה. אפשר לעשות זאת, לא חסרים ICOs להשקיע בהם.
מצד שני, מעט זמן אחרי הוא שיתף פוסט שאומר שכמעט כל ה ICOs האחרונים חוו סקאם בצורות מסוימות. רק מחשבה שלי, אולי עוד נגלה שהוא ויתר מהר מדי והוא יחליט על קאמבק? :)